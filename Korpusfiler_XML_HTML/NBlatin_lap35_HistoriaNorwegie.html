<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:tei="http://www.tei-c.org/ns/1.0">
   <head>
      <meta http-equiv="Content-Type" content="text/html; charset=UTF-8" />
      <title>
         Korpusfil: Inger Ekrem og Lars Boje Mortensen. Historia Norwegie. København 2003
         Digital corpus and dictionary of Norwegian Medieval Latin texts
         Nasjonalbiblioteket 2018
         Publiseres som del av digitalt tekstkorpus, kun latinsk tekst er tatt med.
         
      </title><style type="text/css">
    html { margin: 0; padding: 0; }
    body { background-color: white; color: black;
    font-family: 'Georgia', 'Arial Unicode MS' ,' Lucida Sans Unicode', sans-serif;
    font-size: 14pt; font-style: normal; font-weight: normal; line-height: 20pt; margin-left: 7em; margin-top: 7%; margin-bottom: 10ex;     text-align: left; max-width:1000px; min-width:400px; width:750px; }
    img { text-align:center; }
    
    /* titler */
    .main { font-size: 20pt; line-height: 30pt; margin-bottom:2ex; margin-top:10ex; text-align: center; }
    .titlePageMain { margin-bottom:5ex; margin-top:15%; text-align:center; }
    .titlePartMain { font-size: 48pt; line-height: 60pt; }
    .titlePartPart { font-size: 24pt; line-height: 32pt; margin-bottom:2ex; }
    .titlePartSub { font-size: 20pt; line-height: 28pt; margin-bottom:2ex; }
    .titleOfView { color: green; line-height: 18pt; }

    /* noter, kommentarer */
    .commentary { color:purple; font-size:smaller; font-style: normal; }
    .corrections { color:blue; font-size:smaller; font-style: normal; }
    .criticalApp { color:maroon; font-size:smaller; font-style: normal; }
    .footnote { color:gray; font-size:smaller; font-style: normal; }
    .authorNote { font-size: smaller; font-style: italic; margin-top: 6ex; }
    .authorNoteMarginal { font-size: smaller; font-style: italic; margin-left: -5em; }

    /* innrykk, brukes både i prosa og dikt */
.indent_half { text-indent:+2em;  line-height: 18pt;}
.indent_1 { text-indent:+3em; line-height: 18pt;}
.indent_1half { text-indent:+4em; line-height: 18pt;}
.indent_2 { text-indent:+5em; line-height: 18pt;}
.indent_2half { text-indent:+6em; line-height: 18pt;}

    /* avsnitt med forskjellig utforming */
    .para { margin-bottom:1ex; margin-top:1ex; text-indent: 1.5em; }
    .paraCenter { margin-bottom:5ex; margin-top:5ex; text-align: center; }
    .paraFirstletter { text-indent: 0; }
    .paraNoIndent { margin-bottom:1ex; margin-top:1ex; text-indent:0mm; }
    .paraRightAligned { margin-bottom:5ex; margin-right:60%; margin-top:5ex; text-align: right; }
    .smallerFont { font-size:smaller; }
    .hanging  { margin-left:.5in; text-indent:-.5in; }
    
    /* tekst-stiler */
    .foreign { font-style: italic; }
    .underlined { text-decoration: underline; }
    .underlinedDouble { border-bottom:thin solid; text-decoration: underline; }

    /* overskrifter */
    .main { font-size: 20pt; line-height: 30pt; margin-bottom:2ex; margin-top:10ex; text-align: center; }
    .sub { font-weight:bolder; margin-top:5ex; text-align: center; }

    /* sidetall fra den originale bokteksten */
    .pageRef { color:gray; font-size: 8pt; font-style: normal; }

    /* class-navn til større div'er */
    .part {  }
    .chapter { margin-bottom:10ex; }
    .uchapter {  }

    /* dikt, henholdsvis strofe og verslinje */
    .stanza { margin-bottom: 4ex; margin-left:5em; margin-top: 2ex; }
    .verseLine { line-height: 18pt; }

    /* skillestreker/-tegn */
    .asterisk { margin-bottom:2ex; margin-top:1.5ex; margin-left:+35%; text-align: left; }
    .longHorizRule { margin-bottom:6ex; margin-left:+25%; margin-top:5%; width:150px; }
    .shortHorizRule { margin-bottom:5ex; margin-top:5ex; width:50px; }
    .leftHorizRule { margin-top:5ex; width:150px; margin-left:+1%; }

    li { list-style-type:none; text-indent: -1em; }
    li.listLabel { font-weight:bold; margin-left:-1em; }
    table {  }
    td { font-size: 14pt; line-height:16pt; min-width:4%; padding:1%; text-align:left; vertical-align:top; } tr {  }
    </style></head>
   <body>
      <div class="titleOfView">
         Korpusfil: 
         <a xmlns="" target="blank" href="https://urn.nb.no/URN:NBN:no-nb_digibok_2015033029001" title="Inger Ekrem og Lars Boje Mortensen. Historia Norwegie. København 2003">Inger Ekrem og Lars Boje Mortensen. 
            <i>Historia Norwegie</i>. København 2003
         </a>
         
         <br xmlns=""></br>
         <i xmlns="">Digital corpus and dictionary of Norwegian Medieval Latin texts</i>
         
         <br xmlns=""></br>Nasjonalbiblioteket 2018
         
         <br xmlns=""></br>Publiseres som del av digitalt tekstkorpus, kun latinsk tekst er tatt med.
         <br /></div>
      <hr class="top" />
      
      
      <div xmlns="" class="chapter">
         
         <h1 class="main">Historia Norwegie</h1>
         
         <div class="chapter">
            
            <h3 class="sub">[Pr]ologus incipit</h3>
            
            <div class="paraNoIndent">[Tull]ius in philosophie tractatu suo laudans ami[cit]iam, cum de ceteris eius bonis
               ageret, inter [ca]ros amicos nichil fere difficile fore me[m]init. Huius igitur tanti
               philosophi satis pro[ba]bili sentencie nequaquam contraire ausus, tam[etsi tali sa]gacitati
               me in omnibus imparem et ad ta[le et tam gr]aue onus imbecillem noui, debite honestissimis
               [adhortaci]onibus utpote uiri peroptimi satisfaciens, ne [ingratu]s crebrorum munerum
               beneficio existam, ad quod [posco]r, uolens nolens aggredi temptabo. Est enim [mihi]
               imperito grauis sarcina situm latissime regionis [ci]rcumquaque discribere eiusque
               rectorum genealogiam retexere et aduentum christianitatis simul et paganismi fugam
               ac utriusque statum exponere.
            </div>
            
            <div class="para">Quod negotium nimio sudore plenum, florente mente excogitatum meeque imperitie immensum,
               sed hucusque Latino eloquio intemptatum, quam sit onerosum et ob inuidos quam sit
               periculosum, ipse optime nosti. Obsecundo tamen nostris aminiculis fretus, illorum
               edacem liuorem postponendo (si quid nostra refert), quod uos posteri hec mei laboris
               emolumenta habebitis. Qua in re si quid indocta parentis forisfecit procacitas, clemens
               mandantis remittat caritas. Tu igitur, o Agnelle, iure didascalico mi prelate, utcumque
               alii ferant hec mea scripta legentes non rhetorico lepore polita, immo scrupulosis
               barbarismis implicita, gratanter, ut decet amicum, accipito. Neque enim laudis auidus
               ut cronographus existo, neque 
               <span class="pageRef">[52] </span>uituperii stimulos ut falsidicus exorreo, cum nichil a me de uetustatis serie nouum
               uel inauditum assumpserim, sed in omnibus seniorum asserciones secutus. Si quid uero
               nostris temporibus memorie dignum accidisse repperi, hoc ipse addidi, quoniam multorum
               magnificencias cum suis auctoribus ob scriptorum inopiam a memoria modernorum cotidie
               elabi perspexi.|
            </div>
            
         </div>
         
         <div class="uchapter">
            
            <h3 class="sub">I Incipit liber primus in ystoria N[orwagensium]</h3>
            
            <div class="paraNoIndent">Norwegia igitur a quodam re[ge, qui Nor] nuncupatus est, nomen optinu[isse dicitur].
               [Tota] Norwegia regio uastissima, sed [maxima ex] parte inhabitabilis pre nimietate
               mon[cium], nemorum ac frigorum. Que in oriente [ab Albia], magno flumine, incipit,
               uersus occidentem u[ero uergit] et sic circumflexo fine per aquilonem regirat. Es[t
               terra] nimis sinuosa, innumera protendens promunctoria, III [habita]bilibus zonis
               per longum cincta: prima, que maxima [et] maritima est, secunda mediterranea, que
               et montana [dicitur], tertia siluestris, que Finnis inhabitatur, sed non aratur. Circumsepta
               quidem ex occasu et aquilone refluentis Occeani, a meredie uero Daciam et Balticum
               Mare habet, sed de sole Swethiam, Gautoniam, Angariam, Iamtoniam. Quas nunc partes
               — Deo gratias — gentes colunt christiane. Versus uero septemtrionem gentes perplures
               paganismo — proh dolor — inseruientes trans Norwegiam 
               <span class="pageRef">[54] </span>ab oriente extenduntur, scilicet Kyriali et Kweni, Cornuti Finni ac utrique Biarmones.
               Sed que gentes post istos habitent, nichil certum habemus. Quidam tamen naute cum
               de Glaciali Insula ad Norwegiam remeare studuissent et a contrariis uentorum turbinibus
               in brumalem plagam propulsi, inter Viridenses et Biarmones tandem applicuerunt, ubi
               homines mire magnitudinis et Virginum Terram (que gustu aque concipere dicuntur) se
               reperisse protestati sunt.
            </div>
            
            <div class="para">Ab istis uero Viridis Terra congelatis scopulis dirimitur. Que patria a Telensibus
               reperta et inhabitata ac fide catholica roborata terminus est ad occasum Europe, fere
               contingens Affricanas insulas, ubi inundant occeani refluenta. Trans Viridenses ad
               aquilonem quidam homunciones a uenatoribus reperiuntur, quos Screlinga appellant.
               Qui dum uiui armis feriuntur, | uulnera eorum absque cruore albescunt, mortuis uero
               uix cessat sanguis manare. Sed ferri metallo penitus carent; dentibus cetinis pro
               missilibus, saxis acutis pro cultris utuntur.
            </div>
            
            <div class="para">Hucusque situm et circumstancias Norwegie ostendimus. Nunc autem trifariam eius habitacionem
               exequamur.
            </div>
            
         </div>
         
         <div class="uchapter">
            
            <h3 class="sub">II De tripartito incolatu Norwegie</h3>
            
            <div class="para">Zona itaque maritima Decapolis dici potest, nam X ciuitatibus inclita est, IIII patrias
               complectens XXII prouinciarum capaces. Prima patria Sinus Orientalis dicitur, a terminis
               Dacie oriens, et usque ad locum, qui Rygiarbit appellatur, extenditur IIII prouincias
               continens. Secunda Gulacia ad insulam, que Media nuncupatur, usque protelatur VI complectens
               prouincias. Quarum ultima nomine Mor uillam quandam habet nature mirabilis. Omnes
               enim stipites arborumque abcisi ramusculi, 
               <span class="pageRef">[56] </span>si per unius anni spacium terre inhereant, in lapides conuertuntur. Tercia patria
               Trondemia uocitatur. Et est sinus ostio angustissimo, octo capiens prouincias in sua
               latissima receptacula, III etiam extra sumens, et fiunt XI. Quarta Halogia, cuius
               incole multum Finnis cohabitant, et inter se commercia frequentant. Que patria in
               aquilonem terminat Norwegiam iuxta locum Wegestaf, qui Biarmoniam ab ea dirimit.
            </div>
            
            <div class="para">Ibi ille profundissimus Septemtrionalis Sinus, qui Caribdim, Scillam et ineuitabiles
               uoragines in se continet. Ibi et promunctoria congelata, que immensas glacies fluctiuomis
               inundacionibus augmentatas brumalique frigore concretas in maria precipitant. Quibus
               crebro institores Viridam Terram petentes inuiti applicant sicque naufragium passi
               periclitantur. Ibi etiam cete grandia diuersi generis fortissimas naues confringentia,
               nautas diglutiunt, quosdam submergunt. Ibi equini ceti monoculi iubis diffusis profunda
               pelagi sulcantes ferocissimi reperiuntur. Illic pistrix, illic hafstrambus, maxima
               bellua, sed sine cauda et capite solum susum et iusum dissiliendo ueluti | truncus,
               non nisi nautarum pericula prefiguret, apparet. Illic hafguua et haffkitta, pre cunctis
               marinis monstris maxima, et cetera huiuscemodi infinita reperiuntur.
            </div>
            
            <div class="para">Reuertentes a maritimis transferamur ad montana.</div>
            
         </div>
         
         <div class="uchapter">
            
            <h3 class="sub">III De montanis Norwegie</h3>
            
            <div class="paraNoIndent">Mediterranea zona a metis Gautonie excipitur. Que item IIII patrias et XII prouincias
               complectens usque Trondemiam porrigitur. Huius prima patria Regnum Raumorum ac Ringorum
               cum continuis prouinciis, secunda Thelamarchia cum remotis 
               <span class="pageRef">[58] </span>ruribus, tercia Heidmarchia cum Conuallibus Albie, quarta Valles Gudbrandi cum Loariis
               et finitimis prouinciis. Illam terminat magnus Mons Doffrarum. Sunt preterea perplures
               incolatus inter maritima et montana, ut Waldresia et Vallis Haddingorum ac ceteri,
               qui Gulaticis subiacent legibus. Est fluuius in montanis aureis rubens arenis, qui
               de illo magno stagno Miorso surgens mare Orientalis Sinus intrat. Nam quondam Saxones
               illo aduentantes et per ungulas boum eundem amnem transnatancium auri metallum inesse
               deprehendentes furtim conflatum infinitum detulerunt aurum. Est item iuxta ciuitatem
               Asloiam magna copia argenti metalli, que nunc nimia aquarum fluencia hominibus uetita
               sub petrina mole latet absconsa.
            </div>
            
            <div class="para">Peragratis montanis siluas Finnorum ingrediamur perscrutatum.</div>
            
         </div>
         
         <div class="uchapter">
            
            <h3 class="sub">IV De Finnis</h3>
            
            <div class="paraNoIndent">Est igitur uastissima solitudo affinis Norwegie diuidens eam per longum a paganis
               gentibus. Que solummodo Finnis et bestiis incolitur, quarum carnibus semicrudis uescuntur
               et pellibus induuntur. Sunt equidem uenatores peritissimi, soliuagi et instabiles,
               tugurea corticea pro domibus insidentes, que humeris inponentes leuigatis asseribus
               pedibus subfixis, quod instrumentum 'ondros' appellant, et per condensa niuium ac
               deuexa | moncium agitantibus ceruis cum coniugibus et paruulis aue uelocius transferuntur.
               Est enim illorum incerta mansio, prout copia ferarum tempore instante eis dictauerit
               uenationis loca.
            </div>
            
            <div class="para">Ibi infinita numerositas bestiarum, scilicet ursorum, luporum, lyncorum, uulpium,
               sabelorum, lutrearum, taxonum, 
               <span class="pageRef">[60] </span>castorum. Que bestia mirabiliter cauta: dum sepius a ueltribus uenatorum petatur,
               tres subterraneas ad aquas sibi foueas concauat. Succrescente limpha mediam siue supremam
               tenet, decrescente uero canibusque aduentantibus, seruulo catellis obiecto secus fenestram
               relicto, se quasi domum cum coniuge et catulis in infimum confert latibulum, unde
               sibi ad aquas liberior pateat aditus. Plus enim in lymphaticis quam in terrestribus
               confidit meatibus. Dum uero pro hiemalibus alimoniis congregandis plus insudauerint
               ulmos pregrandes dentibus circumcidentes, cuius arboris subere libentissime uescuntur,
               seruulo suo suppino anterioribus pedibus fustem tenenti superponunt, sicque illo pro
               uectigale utentes magnam copiam domum contrahunt, ipsi fustem rectibus capientes utrimque
               baiulum trahendo amminiculantur. Est enim quoddam castorum genus seruile minimi pretii
               et ob frequentem laboris usum haut pilosum, immo leue.
            </div>
            
            <div class="para">Sunt eciam apud Finnos scuriones quam plures ac mustele. De quarum omnium bestiarum
               pellibus regibus Norwegie, quibus et subiecti sunt, maxima tributa omni anno persoluunt.
            </div>
            
            <div class="para">Horum itaque intollerabilis perfidia uix cuiquam credibilis uidebitur, quantumue diabolice
               supersticionis in magica arte excerceant. Sunt namque quidam ex ipsis, qui quasi prophete
               a stolido uulgo uenerantur, quoniam per immundum spiritum, quem 'gandum' uocitant,
               multis multa presagia, ut eueniunt, quandoque percunctati predicent. Et de longinquis
               prouinciis res concupiscibiles miro modo sibi alliciunt, nec non absconditos thesauros
               longe remoti mirifice produnt.
            </div>
            
            <div class="para">
               <span class="pageRef">[62] </span>Quadam uero uice dum christiani causa commercii apud Finnos ad mensam sedissent, illorum
               hospita subito inclinata expirauit. Vnde christianis multum | dolentibus non mortuam,
               sed a gandis emulorum esse depredatam, sese illam cito adepturos ipsi Finni nichil
               contristati respondent. Tunc quidam magus extenso panno, sub quo se ad profanas ueneficas
               incantaciones prepararet, quoddam uasculum ad modum taratantarorum sursum erectis
               manibus extulit, cetinis atque ceruinis formulis cum loris et ondriolis nauicula eciam
               cum remis occupatum, quibus uehiculis per alta niuium et deuexa moncium uel profunda
               stagnorum ille diabolicus gandus uteretur. Cumque diutissime incantando tali apparatu
               ibi saltasset, humo tandem prostratus totus niger ut ethiops, spumans ora ut puta
               freneticus, preruptus uentrem uix aliquando cum maximo 〈fremore〉 emisit spiritum.
               Tum alterum in magica arte peritissimum consuluerunt, quid de utrisque actum sit.
               Qui simili modo, sed non eodem euentu suum implens officium — namque hospita sana
               surrexit — et defunctum magum tali euentu interisse eis intimauit: Gandum uidelicet
               eius in cetinam effigiem inmaginatum ostico gando in preacutas sudes transformato,
               dum per quoddam stagnum uelocissime prosiliret, malo omine obuiasse, quia in stagni
               eiusdem profundo sudes latitantes exacti uentrem perforabant. Quod et in mago domi
               mortuo apparuit.
            </div>
            
            <div class="para">† Item dum Finni unacum christianis gregem squamigeram hamo carpere attemptassent,
               quos in casis fidelium pagani perspexerant, sacculis fere plenis unco suo de abysso
               attractis scapham cum piscibus impleuerunt. †
            </div>
            
            <div class="para">
               <span class="pageRef">[64] </span>Hec de Finnorum innumeris prestigiis carptim excerpsi et quasi quasdam notulas tam
               prophane secte plus remotis proposui.
            </div>
            
            <div class="para">Circumscriptis utcunque Norwegie finibus tendamus ad tributarias insulas, nam insulas,
               que adiacent Norwegie, pre multitudine nemo numerare potest.
            </div>
            
         </div>
         
         <div class="uchapter">
            
            <h3 class="sub">V De tributariis insulis</h3>
            
            <div class="paraNoIndent">〈S〉unt ergo quedam insule preiacentes Gulacie, que ab | incolis Solunde nominantur,
               unde Solundicum Mare dictum, quod inter Norwegiam et Iberniam fluit. In quo sunt Orchades
               insule numero plusquam XXX, a quodam comite Orchano nomine uocate. Que quidem diuersis
               incolis acculte nunc in duo regna sunt diuise: Sunt enim Merediane Insule regulis
               sublimate, Brumales uero comitum presidio decorate, qui utrique regibus Norwegie non
               modica persoluunt tributa.
            </div>
            
         </div>
         
         <div class="uchapter">
            
            <h3 class="sub">VI De Orcadibus Insulis</h3>
            
            <div class="paraNoIndent">Istas insulas primitus Peti et Pape inhabitabant. Horum alteri, scilicet Peti, paruo
               superantes pigmeos statura in structuris urbium uespere et mane mira operantes, meredie
               uero cunctis uiribus prosus destituti in subterraneis domunculis pre timore latuerunt.
               Sed eo tempore non Orchades, ymmo Terra Petorum dicebantur, unde adhuc Petlandicum
               Mare ab incolis appellatur, quod seiungit insulas a Scotia, ubi omnium maxima uorago,
               que fortissimas naues per ledonem attrahendo diglutit, earundem fragmenta per malenam
               eructando euomit. Qui populus unde illuc aduentasset, penitus ignoramus. Pape uero
               propter albas, quibus ut clerici induebantur, uocati sunt, unde in Theutonica lingua
               omnes clerici 'pape' dicuntur. Adhuc 
               <span class="pageRef">[66] </span>quedam insula Papey ab illis denominatur. Sed ut per habitum et apices librorum eorum
               ibidem derelictorum notatur, Affricani fuerunt iudaismo adherentes.
            </div>
            
            <div class="para">Istas itaque naciones in diebus Haraldi Comati, regis uidelicet Norwegie, quidam pirate,
               prosapia robustissimi principis Rogwaldi progressi, cum magna classe Solundicum Mare
               transfretantes de diuturnis sedibus exutas ex toto deleuerunt ac insulas sibi subdiderunt.
               Vbi securius hiemalibus sedibus muniti, estiuo tempore tum in Anglos, tum in Scotos,
               | quandoque in Hibernios suam excercentes tyrannidem ierunt, ut de Anglia Northimbriam,
               de Scotia Kathanasiam, de Hybernia Diflinniam ceterasque maritimas urbes suo imperio
               subiugarent. De quorum collegio quidam Rodulfus — a sociis Gongurolfr cognominatus
               quia ob enormem corporis quantitatem equitare nequiens semper incessit — Rodam ciuitatem
               Normandie cum paucis mirabili ingenio deuicit. Namque in quodam flumine cum XV nauibus
               latitantes singuli quique naute singulas precauantes fossas, tenuis glebis campi spissitudinis
               identitatem simulantibus, ordinata acie ultra loci concaua parati ad pugnam progressi
               sunt. Quo comperto ciues directis ordinibus hostes insecuntur. At illi ficta fuga
               quasi ad naues festinantes, equites cunctis uelocius se subsequentes ac cateruatim
               in latencia precipicia cum loricatis sonipedibus proruentes, illi, inquam, Norwagenses
               tyranni funesta manu eos trucidabant. Itaque fugatis ciuibus urbem libere intrabant
               simulque cum ea omnem illam regionem obtinebant. A quibus Normandie nomen adepta est.
            </div>
            
            <div class="para">Ast idem Rodulfus regni primatu potitus defuncti comitis uxorem duxit. Ex qua genuit
               Willelmum cognomento Longosped, 
               <span class="pageRef">[68] </span>patrem Ricardi, qui item filium genuit sibi equiuocum. Iunior uero Ricardus 〈habuit
               filium Robertum, qui〉 pater erat Wilelmi Bastardi, qui Anglos deuicit. Iste genuit
               Willelmum Rufum et Henricum fratrem eius, qui in prophetia Merlini regis 'leo iusticie'
               prenominatus est. Radulfus uero comes Normandie effectus hostili manu Fresones inuasit,
               uictoriam optinuit, sed paruo interuallo a priuigno suo in Hollandia dolo interemptus
               est. Interim socii eius in Orchadibus suum regnum firmiter stabilierunt, reuera enim
               usque hodie illorum posteritatis dominio subiacent, excepto quod iure tributario regibus
               Norwegie deseruiunt. |
            </div>
            
         </div>
         
         <div class="uchapter">
            
            <h3 class="sub">VII De Insulis Ouium</h3>
            
            <div class="paraNoIndent">Sunt item in refluentis occeani Insule Ouium numero 〈XVIII〉, quas propria lingua Fereyiar
               incole appellant. Ibi enim ruricolis opimus grex affluit; sunt quibusdam inde milia
               ouium. Qui item insulani regibus nostris certis temporibus tributa persoluunt.
            </div>
            
         </div>
         
         <div class="uchapter">
            
            <h3 class="sub">VIII De Glaciali Insula</h3>
            
            <div class="paraNoIndent">Deinde uersus occasum illa magna insula, que ab Italis 'ultima Tile' dicta est, nunc
               quam magna frequencia colonum culta, quondam uasta solitudo et usque ad tempus Haraldi
               Comati hominibus incognita. Tunc quidam Norwagenses Ingwar et Hiorleifr ob reatus
               homicidiorum patriam fugentes cum coniugibus 
               <span class="pageRef">[70] </span>et pueris naues ingredientes insulam, prius inuentam a Gardaro post ab Oddo, inquirendo
               per pendulas pelagi undas tandem reperierunt. Et in quinquaginta fere annis ubique
               inhabitata, ut nunc est distributa. Que a Norwagensibus igitur Islandia, quod interpretatur
               'glaciei terra', nuncupatur. Habe namque eadem insula innumerabiles montes, uerum
               continua glacie contectos, unde illis resplendentibus naute longe a terra in salo
               positi portum sibi oportunum per hos denotare solent. Inter quos Mons Casule ad instar
               Ethne totus pruriens terrebili tremefactus terre motu sulphureas eructat faces. Proinde
               in diuersis locis feruidi fonticuli ebulliunt, qui tectis operti ac frigidarum exhibicione
               aquarum temperati, balnealia accolis prebent lauacra. Sunt item quidam putei eiusdem
               insule, in quis si lana aut pannus unius noctis spacio inmersi iaceant, in lapides
               conuertentur. Est preterea ibidem fons quidam in arenatis cuiusdam fluuii anfractibus
               scaturiens saporem coloremque tenens ceruisie, qui potantem reficere, uix adimplere
               | dicitur.
            </div>
            
            <div class="para">Nec pretereundum puto, quod nostra etate inibi accidisse ferunt. Nam tria miliaria
               totum mare more eurippi inestuare ac quasi cacabus feruere cepit, dum terra adhiscens
               ab imo igniuomos uapores montem〈que〉 magnum undis emergentem ex se produxit. Quod
               multis monstris simile uidetur, mundumue mira portendere uel sui interitum in talibus
               prefigurare coniectant, 
               <span class="pageRef">[72] </span>cum elementa ineuitabiles accessus et naturales sua sponte excercent motus. Dixit
               namque Solinus in libro suo, quem de mundi mirabilibus scripsit, abyssum profundissimam
               in ipsa terra existere (unde scriptum est: «Rupti sunt fontes abyssi magne»); iuxta
               quam speluncas propatulas uentos aquatica spiracione conceptos in se continere, qui
               sunt spiritus procellarum. Hii uero uenti sua spiracione per occultos terre meatus
               aquas maris ad se contrahunt et in thesauros abissi recondunt, quas iterum eadem ui
               a se repellunt, unde estus et torrentes uoraginumque uertigines excitantur. Inde eciam
               terre motus et uarie uaporum exustionumque emissiones contingunt. Quidam uentorum
               enim flatus terrenis buccis inclusi dum erumpere gliscunt, terre molem horribili fremore
               conquassant eamque trepidare cogunt. Sic nimirum spiritu uentorum introrsum cum 〈igne〉
               concertante et eciam in medio pelago prerupto profundo fumigeri uapores sulphureique
               ignes emergi cernuntur. Simili modo quod in terra tremor, in nube tonitruum, hic hiatus,
               ibi fulgur creditur.
            </div>
            
            <div class="para">Ista quidem et maiora mundi mirabilia licet minime perspicaciter intelligamus, tamen
               nec eo magis monstra credenda sunt nec portenta mundialis cataclismi presaga reputanda,
               ymmo omnium incognitorum Cognitori, immutabili mutabilium Conditori quodam mirabili
               processu preclare famulancia in cunctis naturam obseruant. Verum quoniam corpulente
               caliginis obliuione nostri ingenioli igniculus | undique circumfusus ad inuestiganda
               altissima profunda haut satis efficax deprehenditur, ipsum, qui illuminat abscondita
               tenebrarum spiritu intelligencie, nos ut inflammet, inuocemus.
            </div>
            
            <div class="para">
               <span class="pageRef">[74] </span>Hactenus tributarias insulas carptim descripsimus. Nunc uero, qui reges Norwegiam
               rexerunt uel unde processerunt, ad exponendum stilum uertamus.
            </div>
            
         </div>
         
         <div class="uchapter">
            
            <h3 class="sub">IX De ortu regum</h3>
            
            <div class="paraNoIndent">Vetus prosapia regum Norwegie a Swethia sumpsit exordium, unde eciam inhabitata est
               Trondemia, que patria principalis est in Norwegia. Rex itaque Ingui, quem primum Swethie
               monarchiam rexisse plurimi astruunt, genuit Neorth. Qui uero genuit Froy.  Hos ambos
               tota illorum posteritas per longa secula ut deos uenerati sunt. Froyr uero genuit
               Fiolni, qui in dolio medonis dimersus est. Cuius filius Swegthir nanum in petram persequitur
               nec redisse dicitur, quod pro certo fabulosum creditur. Iste genuit Wanlanda, qui
               in sompno a demone suffocatus interiit. Quod genus demoniorum Norwaico sermone 'mara'
               uocatur. Hic genuit Wisbur, quem filii sui cum omni curia sua, ut cicius hereditarentur,
               uiuum incenderunt. Cuius filium Domald Sweones suspendentes pro fertilitate frugum
               Cereri hostiam obtulerunt. Iste genuit Domar, qui in Swecia obiit. Huius filius Dyggui
               item in eadem regione uite metam inuenit. Cui successit in regnum filius eius Dagr,
               quem Dani in quodam uado, quod Sciotanuath dicitur, dum 
               <span class="pageRef">[76] </span>passeris iniurias uindicare conaretur, publico bello occiderunt. Qui genuit Alrik.
               Hunc frater suus Erikr freno percussit ad mortem. Alricr autem genuit Agna. Istum
               uxor sua iuxta locum Agnafit propriis manibus interfecit suspendendo ad arborem cum
               catena aurea. Cuius filius Ingialdr in Swecia a fratre suo ob infamiam uxoris | eius
               occisus est. Que Bera dicta est (hoc nomen Latine sonat 'ursa'). Post hunc filius
               eius Iorundr qui, cum Danos debellasset, ab eisdem suspensus in loco Oddasund in sinu
               quodam Dacie, quem Limafiorth indigene appellant, male uitam finiuit.
            </div>
            
            <div class="para">Iste genuit Auchun, qui longo uetustatis senio IX annis ante obitum suum dense usum
               alimonie postponens lac tantum de cornu ut infans suxisse fertur. Auchun uero genuit
               Eigil cognomento Vendilcraco. Quem proprius seruus nomine Tonne regno priuauit, et
               cum domino pedissecus VIII ciuilia bella commisit, in omnibus uictoria potitus, in
               nono tandem deuictus occubuit. Sed paulo post ipsum regem truculentus taurus confodiens
               trucidauit.
            </div>
            
            <div class="para">Cui successit in regnum filius suus Ottarus, qui a suo equiuoco Ottaro, Danorum comite,
               et fratre eius Fasta 〈in una〉 prouinciarum Danie, scilicet Wendli, interemptus est.
               Cuius filius Adils ante edem Diane, dum ydolorum sacrificia faceret, 
               <span class="pageRef">[78] </span>equo lapsus expirauit. Hic genuit Eustein, quem Gautones in domo quadam obtrusum cum
               suis uiuum incenderunt. Huius filius Ynguar, qui cognominatus est Canutus, in expedicione
               occisus est in quadam insula Baltici Maris, que ab indigenis Eycisla uocatur. Iste
               ergo genuit Broutonund, quem Siwardus frater eius occidit in Himinheithy, quod loci
               uocabulum interpretatur 'celi campus'. Post istum filius suus Ingialdr in regnum sublimatur.
               Qui ultra modum timens Iuarum cognomine Withfadm, regem tunc temporis multis formidabilem,
               se ipsum cum omni comitatu suo cenaculo inclusos igne cremauit. Eius filius Olauus
               cognomento Tretelgia diu et pacifice functus regno plenus dierum obiit in Swethia.
            </div>
            
            <br></br>
            
            <div class="paraNoIndent">X Olauus genuit Halfdanum cognomine Hwitbein, quem de Swethia uenientem Norwagenses
               in montanis sibi regem constituerunt. Hic prouectus etate in prouincia | Tothne reddidit
               spiritum. Huius filius Eustein cognomento Bumbus, dum inter duas insulas strictim
               in pluribus nauibus uelificassent, trabe alterius nauis e puppi percussus undisque
               submersus disparuit. Huic successit in regnum filius suus Halfdan Auri Prodigus Cibique
               Tenacissimus: stipendarios namque suos auro donauit eosdemque fame macerauit. Hic
               genuit Guthrodum Regem 
               <span class="pageRef">[80] </span>Venatorem, qui a sua propria uxore seductus est: ipsa enim quendam tironum precio
               corrupit, qui regis latus lancia perforauit. Huius filius Halfdanus cognomento Niger
               regnum post patrem item in montanis optinuit. Qui dum noctu per cuiusdam stagni glaciem,
               quod Rond nominatur, iter ageret, cum curribus et equitatu magno a cena rediens, in
               quandam scissuram, ubi pastores gregem suum adaquare solebant, improuide aduectus
               sub glacie deperiit.
            </div>
            
            <br></br>
            
            <div class="paraNoIndent">XI Post istum filius suus Haraldus Comatus, ob decoram cesariem sic cognominatus,
               totius maritime zone regnum nactus est primus; mediterranee quidem zone adhuc reguli
               presidebant, sic tamen quasi sub eius dominio. De hoc memorantur multa et mirabilia,
               que nunc longum est narrare per singula. Hic regnabat LXXIII annos et genuit XVI filios.
               Primogenitus Ericus, qui cognominatus est Blothex, id est Sanguinea Securis. Secundus
               Hacon, quem Adalstanus rex Anglorum sibi in filium adoptauit. Tercius Olauus. Quartus
               Berno, quod interpretatur 'ursus'. Quintus Siwardus cognomento Gigas. Sextus Gunrodus.
               Septimus Guthrodus. Octauus Halfdanus Hafoeta. Nonus Rogualdus Recilbein a quadam
               fetonissa in prouincia Hatlandia nutritus est et in eadem arte mira ut nutrix operatus
               est. Decimus Eusteinus. XI
               <sup>us</sup> Iorundus. Duodecimus Sigtrygr. XIII
               <sup>us</sup> Ynguar. XIIII
               <sup>us</sup> Truggui. XV
               <sup>us</sup> Ringr. XVI
               <sup>us</sup> Rolfr.
            </div>
            
            <br></br>
            
            <div class="paraNoIndent">XII Quorum etate primus regnum post patrem 〈optinuit〉 Ericus Sanguinea Securis, qui
               sibi ducens de Dania uxorem 
               <span class="pageRef">[82] </span>nomine Gunnildam quandam malificam | et iniquissimam, Gorms Stultissimi Danorum regis
               filiam ac Thyri mulieris prudentissime. Ex qua, scilicet Gunnilda, genuit sex filios,
               scilicet Haraldum cognomine Grafeld, secundum Gamla, tercium Siwardum Lioma, quartum
               Gunrodum, quintum Erlingum, sextum Gorm. Hic cum annum regnasset, 〈et〉 ob nimiam insolenciam
               uxoris nemini placuisset, a fratre suo Hacone, alumpno Adalstani regis Anglie, idem
               consiliantibus Norwegie primatibus, regno priuatus in Angliam profugus secessit. Ibi
               a pedagogo fratris sui bene susceptus fonteque baptismatis lotus toti Northimbrie
               comes preficitur, eratque omnibus gratissimus, quousque improba uxor eius, scilicet
               Gunnilda, illo aduentasset. Cuius pestiferam rabiem non ferentes Northimbri iugum
               illorum intollerabile statim a se discusserunt. At ille in Hispanie finibus, cum piraticam
               excerceret, bello temptatus occubuit, ipsa uero cum filiis ad fratrem suum Haraldum,
               regem Danorum, reuersa est.
            </div>
            
            <br></br>
            
            <div class="paraNoIndent">XIII Hacon a maritimis Norwegie gentibus rex assumitur. Hic a christianissimo rege
               in Anglia officiosissime educatus in tantum errorem incurrit, ut miserrima commutacione
               eterno transitorium preponeret regnum ac detinende dignitatis cura — proh dolor —
               appostata factus, ydolorum seruituti subactus, diis et non Deo deseruiret. Qui quamuis
               labilis regni ceca ambicione a durabili dignitate eternaliter labefactus, cunctis
               tamen in paganismo degentibus diligencius leges patrias et scita plebis obseruabat
               regibus. Ob hoc quidem principibus carus, uulgo deuotus, XXVII annis suam hereditariam
               strenuissime defensabat patriam.
            </div>
            
            <div class="para">
               <span class="pageRef">[84] </span>Cui contra nepotes suos ex fratre matremque eorum Gunnildam in ultimis annis uite
               sue ferme continuum bellum fuit. E quibus publica et precipua duo fuerunt: Aliud in
               prouincia Northmore in quadam insula Frethi, | loco Rastarcalf, ubi Gamle filius Gunnilde
               et maxima pars excercitus illorum de quodam promunctorio in maria precipitati sunt.
               Aliud in Gulacie finibus in quodam oppido nomine Fittium maximum commiserunt bellum,
               in quo congressu plurimi ceciderunt de utralibet parte. Ceciderunt eciam duo filii
               Gunnilde, scilicet
               Gormr et Erlingr, reliqui uero fratres eorum fugerunt. At in ipsa fuga puer quidam
               de cohorte illorum hastam dirigens in aciem hostium, qua ipsum regem Haconem in dextro
               lacerto
               letali plaga uulnerauit. Quod factum diuina ulcione tali euentu accidisse lippis et
               tunsoribus liquido apparet, ubi puerum Christum denegare ausus hic deuictis hostibus
               ab ignobili puero deuinceretur. Sed dum ad uillam suam Alrecstathi redire disponeret,
               in quodam portu, ubi genitus, eciam mortuus est, unde idem locus perpetuum sortitus
               est uocabulum 'Haconar hella', id est 'Haconis petra'.
            </div>
            
            <br></br>
            
            <div class="paraNoIndent">XIV Post hec tota maritima zona Gunnilde filiisque eius, Haraldo, Siwardo et Gunrodo,
               XIIII annis subdita erat. Sub istorum imperio exigente nequicia prelatorum maxime
               oppressa est Norwegia fame ac qualibet iniuria. Sed Siwardus a plebeis Vorsorum principante
               Wemundo Volubriot in consilio cum multis occisus est, Gunrodum uero in uillula Alrecstadum,
               iuxta 
               <span class="pageRef">[86] </span>quam nunc sita est Bergonia ciuitas opinatissima, quidam Torkellus Clyppr cognominatus,
               cuius uxorem inuitam stuprauerat, gladio perfossum uita priuauit. Quem unus de stipendariis
               suis nomine Erlingus Senex uiriliter uindicauit. 〈...〉
            </div>
            
            <br></br>
            
            <div class="paraNoIndent">XV Ast e magna numerositate filiorum Haraldi Comati illi duo, scilicet Ericus et Hacon,
               loco patris maritimis imperasse memorantur, ceterique in montanis regnabant, quidam
               autem ex ipsis ante regnandi tempora uitam finierunt: Halfdan uero Hafota ab Orchadensibus
               interfectus est, sed Regualdus Retilbein ob usitatam | inertissime artis ignominiam
               infamatus iussu patris in Hatlandia fertur ingurgitatus.
            </div>
            
            <div class="para">At Berno et Olauus, fratres illorum, admodum utilem suis posteris reliquerunt sobolem,
               quippe cum de illorum progenie sint progressi illi salutares equiuoci duo Olaui, qui
               quasi clara celi luminaria suam sacre luce fidei illustrabant patriam. Berno etenim,
               filius Haraldi Comati, nutritus in Grenlandia, ubi eciam regnasse dicitur, genuit
               Gudrodum, item Gudrodus genuit Haroldum Grensca, qui in Grenlandia educatus ibique
               regnauit. Iste duxit uxorem ualde elegantem nomine Asta, filiam Gudbrandi Culu, que
               sibi peperit Olauum perpetuum regem Norwegie. Istam Astam post mortem mariti sui in
               matrimonium sibi copulauit Siwardus Scroffa rex montanus. Siwardus Risi (id est Gigas),
               filius Haraldi Comati, genuit Halfdanum, patrem istius Siwardi. Hic uero genuit Haroldum
               ex eadem Asta, uirum sagacissimum et in bellica arte peritissimum, de quo quasi quodam
               filo textus genealogie regum Norwegie hucusque protelatus gloriose descendit.
            </div>
            
            <div class="para">
               <span class="pageRef">[88] </span>At Olauus, filius Haraldi Comati, genuit Turgonem. Iste Turgo nutritus in prouincia
               Roumorum, ubi primitus regnasse dicitur, quandam Astridam uirginem decoram de montanis
               duxit uxorem. Hic postea Orientali Sinu sibi subiugato a patruelibus suis, uidelicet
               filiis Erici, callide seductus in quadam insula parua penes prouinciam Renorum, dum
               inter se pacem firmare deberent, dolo occisus est, unde usque hodie locus ille Trugguaroyr,
               id est 'tumulus Turgonis', uocitatur. Huius dolosam necem multi aliter accidisse astruunt:
               Denique cum ipsi prouinciales, scilicet Reni, eius imperialem rigorem minime ferre
               ualerent, indicto consilio quasi pro communi utilitate regni, in quo ipsum regem per
               manus quorundam tironum, Saxa, Scorra ac Screyiu, precio corruptorum fraudulenter
               necatum fecerunt. Sed siue ab istis | siue ab illis, in eadem insula loci uocabulum
               ipsum demonstrat occisum.
            </div>
            
            <div class="para">Interea ipsa Astrida iam grauida in tribus nauibus cum decenti comitatu Orchades petiit,
               ibique fidissime concesso asylo felix puerpera regem futurum, quem nominauit Olauum,
               est enixa, per quem Christi monita tandem Norwegia cepit saluberima.
            </div>
            
            <br></br>
            
            <div class="paraNoIndent">XVI Post mortem uero filiorum Gunnilde quidam Hacon, ob intemperatam animi crudelitatem
               Nequam cognominatus, cunctis exterminatis regulis perditisque tributiferis Sweonum,
               totius Norwegie monarchiam sub comitali dignitate sibi usurpauit maluitque comes quam
               rex secundum suos seniores uocari. Hic namque patre Siwardo, matre uero Bergliota,
               filia 
               <span class="pageRef">[90] </span>Thoris Tacentis, ex nobilissima 〈Morensium〉 ac Halogensium comitum prosapia extitit
               oriundus. Iste in armis potens, sed ydolatrie obnixe deseruiens, plerasque patrias
               circumcirca debellans suum longe lateque perampliauit imperium.
            </div>
            
            <br></br>
            
            <div class="paraNoIndent">XVII Sed in Orchadibus pupillum puerum didicit natum; protinus illi parat insidias,
               quem se suspicatur regno priuaturum. Mater uero, quamquam filium utpote unicum tenerrime
               diligeret, postquam comitis consilia comperuit maliuola, ipsum cum Dei — credo — prouidente
               clemencia a se sequestrando cuidam 〈Thorolfo〉 cognomento Lusaskeg in Swethiam deferendum
               dedit alumpnum. Quem cum omni diligencia enutriendum suscipiens ac proprio sinu imponens
               per maxima pericula Throndemie transiuit confinia. Post hec uenit in Swethiam, ubi
               moram gessit per horam, inde tendit in Rusciam, sed deuenit in Eistriam. Denique dum
               ante Eisislam uela tenderet, a piratis preuenti partim predantur, partim necantur.
               Inter quos pueri nutritor eciam capite plectitur, ipseque puer Olauus Eistriis in
               seruum uenumdatur. Inde a quodam Olauo suo cognato redimitur, qui tunc forte a rege
               Ruscie causa colligendi tributa eo legatus fuit. Cum quo aliquot annis latenter mansit
               in Ruscia.
            </div>
            
            <div class="para">Hic cum esset circiter XII annorum, in medio foro Holmgardie pedagogum suum uiriliter
               | uindicauit. Et inaudita ulcio uix duodennis pueri ilico auribus regiis intonuit,
               unde regi presentatur, a quo demum filius adoptatur. Factus adolescens 
               <span class="pageRef">[92] </span>piraticam excercens Baltica littora perlustrando, cunctis gentilibus id locorum formidabilis
               existendo, inscius deuiatur a Deo ille magnificus predo. Augmentabant enim eius classem
               Norwegenses ac Dani, Gautones et Sclaui, qui cum illo ciuitate Iomne, que est firmissima
               inter Sclauie urbes, hyemales frequentabant sedes. Hinc tetendit in Frisiam, post
               hanc uenit Flandream, inde pergit in Angliam. Quas depredans perperam, mira gessit
               in Scotia, nulli parcens in Hybernia.
            </div>
            
            <div class="para">Verum enimuero curam gerens Conditor creature sue, hunc tirannum tam remotum tamque
               indomitum per uiscera misericordie sue mirabiliter uisitauit, uisitando illuminauit,
               ut quos eo tenus umbra mortis operuerat, stola claritatis eterne indueret. Nam cum
               idem Olauus in prefatos populos nimis debacharet, quendam anachoritam penes Britanniam
               in parua insula Deo famulantem inuenit, quem per armigerum suum ueste mutata temptauit.
               Sed hunc regis uernaculum statim agnouit ac domino suo fideliter seruire ammonuit.
               Exinde ad eum ipse predonum princeps properauit, quem iam Dei prophetam non dubitauit;
               tum et ab eo multa futura audiuit, que paulo post in re comperuit:
            </div>
            
            <div class="para">«Rex eris,» inquit, «inclitus, in fide Christi deuotissimus tueque genti utilissimus.
               Per te enim christianissimus populus fiet innumerus. Et si uera sunt, que predico,
               istud habeto pro signo: perendie cum naues excesseris, ad litus armenta conspexeris
               idque dolo actum agnoueris, quia ab inimicis insidiaberis. Sed dum tuos perdideris,
               fere ad mortem ipse plagaberis 
               <span class="pageRef">[94] </span>uixque ad naues scuto portaberis, post septimanam celitus sanaberis, ac cum inde redieris,
               fonte uite lauaberis.»
            </div>
            
            <div class="para">Ista omnia, ita ut predixit, exitus rei comprobauit. Postquam uero beatus Olauus per
               salutarem dextre excelsi mutacionem gratiam baptismi | cum maxima parte excercitus
               sui assecutus est, ad Norwegiam transfretauit, habens secum Iohannem episcopum et
               Tangbrandum presbyterum, quem ad Glaciales misit predicare. Habuit et eciam alios
               plures Dei ministros, qui omnes unanimes uno ore ewangelizare Christum gentilibus
               cepere. Norwagenses uero inestimabili magni Dei clemencia ad fidem conuersi Olauum
               sibi regem constituunt, comitemque Haconem, cum inde regnasset XXXIII annos, a regno
               expulerunt. Quem seruus suus nomine Carcus in una prouinciarum Throndemie, scilicet
               Gauladale, nequiter noctu necauit, caput quoque eius abscisum regi obtulit sperans
               se magnas largiciones inde executurum, quod sibi in contrarium accidit. Nam communi
               iudicio dampnatus homicida pessimus ut latro suspensus est. Sed filii comitis Haconis,
               Sweino et Ericus, in Daniam fugerunt; qui a rege Sweinone pacifice recepti sunt.
            </div>
            
            <div class="para">Interim Olauus Regi regum reconsilians omnes compatriotos suos in maritimis, et si
               quos ipse episcopus spirituali gladio nequiuit, rex adhibito materiali nobilem cum
               ignobili, lactentem cum homine sene Christi subiugauit imperio. Sicque factum est,
               ut infra quinquennium omnes tributarios, id est Hatlendenses, Orchadenses, Fereyingenses
               ac Tilenses, fide preclaros, spe gaudentes, caritate feruentes redderet Christo. Vnde
               
               <span class="pageRef">[96] </span>currus Dei decem milibus multiplicatus ac quadriga Christi gratuita eiusdem saluacione
               referta per hunc mirificum regem ueluti ualidissimo equo usque in fines orbis terre
               circumducti retrogrado cursu ad patriam Paradisum reuehuntur.
            </div>
            
            <div class="para">Hic autem Olauus de Dania duxit uxorem, sororem Sweinonis regis nomine Tyri, quam
               prius dux quidam de Sclauia desponsauerat inuitam. Sed quoniam rex Sweino integram
               Selandiam, quam sorori in sponsalia concesserat, omnino retentare decreuerat, hanc
               ob causam rex Olauus contra Danos bellum instituit copiosamque classem de Throndemia
               ac Gulacia per manus | principum ordinari iussit. Ipse namque expeditis Orientalibus
               in confinio Danie et Norwegie ceteros expectabat. Venientibus ergo quibusdam Gulacensibus
               rex cum paucis premeditatum iter arripuit sperans reliquum excercitum se subsequi.
               At ille metas patrias transire nolens, presertim cum princeps ipse abisset, domum
               reuersus est. Rex itaque cum se cerneret illusum ab eis, ad Sclauos ire disposuit
               et ab eis petere suffraganeum excercitum, quos in piratica fidissimos habuerat socios.
               Sed dum iuxta Selandiam iter ageret, ut ouis a lupis, ita iste ab inimicis insidiatus
               preuenitur. Cum uero rex Sweyno hunc in manu forciorum aduenturum audierat et ideo
               regem Sweonum Olauum suum priuignum ac Ericum filium Haconis comitis accersierat,
               hii tres circa unum tali ordine nauale instituunt bellum:
            </div>
            
            <div class="para">Primus Sweino 〈XXX〉 nauibus Olauum inpugnabat, ipseque non nisi XI repugnauit. Sed
               regia nauis LXXX spaciolis intus munita erat; hec, que instar serpentini capitis puppi
               prora 
               <span class="pageRef">[98] </span>gestabat, Serpens Longus dictus est. Et in remigando per omnes insimul mansiunculas
               CLX remiges capiebat, qui uniuersi in pugna, unde nunc sermo est, loricati fuisse
               feruntur. Clericos eciam XL in XX spaciolis puppi proximis continebat; qui indocti
               ad pugnam plus in deprecando quam debellando laborabant. Sed post longum conflictum
               depopulatis singulis nauibus Sweinonis ipse magno dedecore rediit ad socios. Tunc
               priuignus eius Olauus cum totidem 〈nauibus〉 suo equiuoco applicuit. Sed priore peiorem
               passus est perdicionem et cum magna 〈ignominia〉 conuersus est. Ericus ordine ultimus,
               nec non uictoria primus cum undenis nauibus acerime hostes inuasit; patrie necis ac
               proprie fuge haud immemor uulnera uulneribus addidit ipsis. At Olauus eosdem proteruos
               fortissime rebellantes resistendo, | quippe pro uiribus quasi ex nouo incipiens, saxa,
               hastas ceteraque missilia in aduersarios reicere conabatur. Tandem destituti uiribus
               nauesque intrantibus inimicis, nemine tum dante dextras, omnes, quos tum uitalis calor
               uegetabat, ore gladii consumpti sunt excepto ipso rege, quem celsa stantem in puppi
               postremo uiderunt.
            </div>
            
            <div class="para">Sed bello finito 〈nec uiuum〉 nec mortuum reperierunt illum, unde nonnulli ipsum loricatum
               undis submersum affirmant. Quidam eciam longo interuallo in quodam cenobio se illum
               uidisse protestati sunt. Sed qualiter per equoris discrimina littoris soliditati aduectus
               sit (siue proprio natatu, seu scaphe uehiculo, seu famulantibus angelicis spiritibus),
               seu ibidem mersus, a cunctis, credo, nostris coequeuis ignoratur. Quare honestius
               hoc parum determinatum omittendo quam de re incerta falsa diffiniendo pretereamus.
            </div>
            
            <div class="para">Ast coniux intemperanter uiri mortem ferens dolore deperiit. Post hec filiis Haconis
               comitis regnum totius Norwegie 
               <span class="pageRef">[100] </span>a 〈Sweinone〉, scilicet Tiuguskeg, conceditur. Qui XIIII annis eidem regno comites
               presidebant. Et sanctam Dei ecclesiam, quam beatus Olauus egregie plantauerat, Iohannes
               rigauerat, isti fere eradicauerunt.
            </div>
            
            <br></br>
            
            <div class="paraNoIndent">XVIII Istis temporibus Olauus, filius Haraldi Grenscensis, in Ruscia clarus habetur.
               Hic, quia herili solo priuatus erat, pyraticam excercere necesse habebat. In ea poli,
               quam nos Holmgardiam appellamus, haut minuta classe stipatus hyemare solebat. Qui
               estiuo tempore cunctos gentiles per ambitum Baltici Maris depredando lacessendo non
               desistebat urgere. Insulam quoque Eysislam ualde spaciosam ac populosam ex toto uastauit.
               Sed et alias duas colonum frequencia et magnitudine huic equales, scilicet Gottorum
               Insulam et Eynorum, adeo demolitus est, ut illarum incole, quamdiu in Ruscia morabatur,
               immania redderent tributa. Item in finibus Curorum non minimas de ipsis dans strages
               celeberimo exaltabatur trihumpho.
            </div>
            
            <div class="para">Post | diuturnam tirannidis seuiciam princeps gloriosus reuerti parat ad patriam.
               At cum peruenisset ad Daniam, rogatus a Sweinone Danorum rege transfretauit cum eo
               ad Angliam comitante Canuto patrem ipsum, uidelicet Sweinonem. Qui in cunctis congressibus
               illius beatissimi tiranni Olaui belligera astucia uictoriam adepti sunt. Demum depulso
               Adelredo totam insulam breui tamen tempore detinuit Sweino, nam post tres menses ex
               hac luce subtrahitur ipse. Cum Canutus repatriauit, a Danis rex patris loco constituitur.
            </div>
            
            <div class="para">Olauus interim Britones debellat et usque Hispanie partes profectus ibique clarissimos
               sue uictorie titulos relinquens rediit 
               <span class="pageRef">[102] </span>in Daniam et a socio suo tum Danorum rege multum honorifice susceptus est. Qui inter
               se adoptiue fraternitatis fedus pepigerunt. Sed quoniam ipse Canutus parente orbatus
               de Anglia inhoneste aufugerat, cum ingenti excercitu iterum illuc redire disposuit.
               Socium suum Olauum et eiusdem uocabuli consortem fratrem suum se illo comitari maxime
               concitauit pollicendo dimidiam, si totam illorum amminiculis lucrari posset insulam.
               Pergunt itaque alacres simul millenis nauibus constipati, plenis uelis prosperis uentis
               portum Iarmuthiam post triduum tenuerunt. Inde conciti petunt Londonias, ubi forte
               rex Edmundus tunc temporis morabatur patre Etelredo iam orbatus.
            </div>
            
            <div class="para">Rex igitur cognito hostium aduentu ciues conuocat, amnis Tamisie pontem munire iussit,
               ne inimicis liber pateret aditus. Nec mora dicta factis impleuerunt, ipseque in finitimis
               prouinciis excercitum congregauit. Interim Dani cum ingenti clamore ponti appropiantes
               municiones eorum omni conamine repugnare ceperunt; illi ex aduerso se suaque defensare
               summa ope nitebantur. Cumque Canutus casso labore per totam diem sic concertasset
               ac plurimos de suis male perdidisset, Olauus noster pro capessenda uictoria seque
               suosque maximo dedit periculo. Quippe cum undecim nauibus fortissime remigando pontis
               propugnacula subeuntes ipse | eiusque satellites tutancium testudinum tegmine protecti
               sic delusa defensantum machina per media uite discrimina pertransiere audacissime.
               Vnde uictoriosissimo bellatori Olauo iam ciuitatem ingresso ab uniuerso excercitu
               insignia laudum preconia referebantur, ac tota obtenti triumphi ascribebatur fama.
            </div>
            
            <div class="para">
               <span class="pageRef">[104] </span>Post captam Lundoniam contra regem Edmundum quinquies in IX mensibus fortissime pugnauerunt.
               Demum defessis utrisque reges, scilicet Edmundus et Canutus, tale inter se pactum
               statuerunt, ut, dum uiuerent ambo, insulam eque regerent, sed qui superstes fieret,
               totam teneret. Tunc cum regnasset mense uno, presente luce priuatur Edmundus, totumque
               regnum possedit Canutus, qui duxit matrem defuncti socii nomine Elfigeuam, que ut
               〈...〉 duos filios suos Sweinonem et Canutum cognomine Durum; fedus omnino, 〈quod〉
               cum suis suffraganeis firmissimum sanciuerat, ex toto adnichilans, et fratrem et socium
               omni mercede laborum frustratos abire permisit.
            </div>
            
            <div class="para">Tunc Olauus Norwagensis sororem Olaui Sueonensis nomine Margaretam, quam diu digna
               uicissitudine intimi amoris priuilegio dilexerat, in ipso discessu disponsauit. Sed
               frustra, nam eandem rex Iarezlafus de Ruscia fratre cogente inuitam duxit uxorem.
               Quod factum maximum odiorum atque discordiarum fomitem inter tres illos nobilissimos
               principes subministrasset, si non sapientissima soror Margarete per consilium sui
               nutritoris disruptam prioris desponsacionis copulam aptissime redintegraret; hanc
               etenim Olauus in matrimonium sibi postea sociauit. Ex qua Margareta genuit 〈...〉
            </div>
            
            <div class="para">Olauus de Anglia rediens cum duabus magnis onerariis nauibus ad patriam transfretauit
               Norwegiam et cum eo quatuor episcopi, scilicet Grimkellus, Bernardus, Rodulfus, Sigfridus.
            </div>
            
            <br></br>
            
            <div class="paraCenter">Explicit</div>
            
         </div>
         
      </div>
      
      
   </body>
   <hr /><br /></html>